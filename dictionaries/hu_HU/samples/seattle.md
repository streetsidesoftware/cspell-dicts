# Seattle

Source: [Wikipedia: Seattle](https://hu.wikipedia.org/wiki/Seattle)

Seattle (kiejtéseⓘ: siˈætəl) az USA Washington államának legnagyobb városa, egyben King megye székhelye. A 2020. népszámlálási adatok alapján 737 015 lakosa van. A város a Seattle-i főegyházmegye érseki székvárosa.[2]

A várost az 1850-es években alapították, nevét a környék legendás indián vezéréről, Seattle törzsfőnökről (Noah Sealth, Si’ahl) kapta.

A 2022-as becsléskor lakosainak száma közel 749 256, míg az agglomerációjában mintegy 4,0 millió ember élt.[3] Seattle a régió gazdasági és kulturális központja. Jelenlegi, hivatalos beceneve, az „The Emerald City” („A Smaragdváros”), egy civil szervezet által az 1980-as években erre kiírt pályázat győztes koncepciója,[4] mely a korábbi, nem hivatalos „Jet City” (Repülőgépváros) – mely az itteni székhelyű Boeing repülőgépgyár miatt ragadt rá – becenevet váltotta fel. Seattle lakóit angolul Seattleites-nek nevezik.

A város a grunge és a garage rock zenei stílusok szülőhelye,[5] a Starbucks – a világ legnagyobb kávézólánca – jelenlegi, illetve a Boeing repülőgépgyár korábbi (1916-2001) székhelye. 1999-ben Seattleben ülésezett a WTO, mely ellen azóta is minden idők egyik legnagyobb méretű, legtöbb embert megmozgató és legerőszakosabb anti-globalizációs tüntetése zajlott le.[6][7]

A 2005-ös statisztikák alapján Seattle az Egyesült Államok legképzettebb[8] és legirodalmibb[9] városa.

## Története
### Megalapítása

Régészeti feltárások alapján a térség már négyezer éve lakott.[10] Amikor az első telepesek megérkeztek, az Elliott-öbölben a duwamish indiánok már tizenhét települést alapítottak,[11][12][13] melyeket összefoglaló néven dᶻidᶻəlal̓ič kifejezéssel említenek.[14]

Az első európai az 1792 májusában megérkező George Vancouver felfedező volt.[15] 1851. szeptember 14-én Luther Collins és csapata a Duwamish folyó torkolatánál létrehoztak egy települést.[16] Arthur A. Denny csoportjának néhány tagja 1851. szeptember 28-án az Alki-félszigeten telepedett le,[17] a csapat többi tagja pedig később hajón érkezett Portland felől.[18]

<!--- cspell:words Sealth Seattleben Seattleites Si’ahl Duwamish Ali siˈætəl Alki --->

<!---
Need missing words that should be ok?:
cspell:ignore Megalapítása kiírt tüntetése megmozgató legerőszakosabb legirodalmibb legképzettebb megérkeztek feltárások néven megérkező dᶻidᶻəlal̓ič
--->
