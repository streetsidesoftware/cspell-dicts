[Seattle, Washington – Wikipedija](https://hr.wikipedia.org/wiki/Seattle,_Washington)

Seattle (hrvatski izgovor: sijetl) lučki je grad na sjeverozapadu SAD-a, u državi Washington. Glavni je grad Okruga King. S procijenjenom populacijom od 744.955 u 2018, Seattle je najveći grad u istoimenoj državi, kao i cijelog pacifičkog sjeverozapada zemlje. Prema američkom uredu za popis stanovništva, stanovništvo grada iznosi 3,94 milijuna i nalazi se na 15. mjestu po veličini u SAD-a.

Povijest
Prvi indijanski narodi naselili su prostor Seattlea prije oko 4000 godina. U doba dolaska Europljana u 19. stoljeću na tom je prostoru živjelo indijansko pleme Duwamish. Grad Seattle je 1851. godine osnovao Luther Collins. Prema drugim izvorima, grad je osnovala grupa istraživača i doseljenika nazvana Denny Party, koju je predvodio Arthur Denny. Grad je u početku nazvan Duwamps, a od 1853. se zove Seattle, prema poglavici Duwamish Indijanaca.

Seattle je brzo rastao zbog naglog razvitka industrije i rudarstva u okolici. U početku je bila najrazvijenija drvna industrija. Godine 1884. do grada je izgrađena željeznička pruga, čime je Seattle postao završna postaja Velike sjeverne željeznice i to mu je dalo prednost u razvoju pred ostalim gradovima u okolici. Godine 1889. grad je pogodio veliki požar u kojem je nastradalo poslovno središte. Nakon toga se smanjilo gospodarsko značenje grada, ali je on ipak brzo obnovljen. Mnogo doseljenika dolazi nakon što je u Klondikeu u Kanadi pronađeno zlato, te grad postaje baza naseljenika koji odlaze u Klondike i transportni centar za zlato. U godinama koje slijede Seattle postaje najveći grad na sjeverozapadu SAD-a.

Godine 1917. sagrađen je plovni kanal koji je jezero Washington povezao s Tihim oceanom, što pogoduje razvitku brodogradnje. Gospodarstvo je oslabilo tijekom Velike gospodarske krize. Nakon Drugog svjetskog rata temelj gospodarskog razvoja postaje avionska industrija (u gradu je osnovan Boeing, najveći svjetski proizvođač aviona). Poduzeće je osnovao Wiliam Boeing 1916., ali se jače razvija od 1930-ih godina, a posebno nakon Drugog svjetskog rata. Zbog Boeinga u grad dolazi mnogo obrazovane radne snage te se s vremenom razvijaju i ostala poduzeća visoke tehnologije, tako da Seattle postaje centar moderne industrije i visokoobrazovanih radnika. Zadnjih desetljeća 20. stoljeća jače se razvija informatička industrija (posebno nakon što je 1979. sjedište Microsofta preseljeno u Seattle).

Godine 1999. u gradu je održan summit Svjetske trgovinske organizacije koji je potaknuo masovne prosvjede protiv gospodarske nejednakosti u svijetu.[1]

<!---
cspell:ignore sijetl Duwamish Duwamps Wiliam Klondikeu
--->
