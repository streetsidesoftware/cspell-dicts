# Seattle

source: [Wikipedia Seattle](https://fi.wikipedia.org/wiki/Seattle)

**Seattle [siˈætəl]** on Yhdysvaltain Washingtonin osavaltiossa sijaitseva kaupunki. Kaupunki sijaitsee 180 kilometriä Kanadan ja Yhdysvaltojen rajalta etelään. Kaupungin väkiluku on vuoden 2019 väestönlaskennan mukaan 753 675[1] ja koko suurkaupunkialueella asuu 3,6 miljoonaa ihmistä.[2]

Seattle on Pohjois-Amerikan luoteisosien suurin kaupunki ja yksi koko Yhdysvaltojen suurimmista kaupunkikeskuksista. Se sijaitsee Pugetinsalmen rannalla ja toimii tärkeänä Aasiaan ja Alaskaan suuntautuvan meri- ja lentoliikenteen keskuksena.[3]

Seattle on tunnettu maailmalla grunge-musiikin, kitarasuuruuden Jimi Hendrixin, Microsoftin perustajan Bill Gatesin, Boeingin ja Starbucksin kotikaupunkina sekä televisiosarjojen Frasier ja Greyn anatomia tapahtumapaikkana. Kaupungin virallinen lempinimi on Emerald City (suom. smaragdikaupunki) kaupunkia ympäröivien ainavihantien metsien mukaan, mutta lempinimi Rain City (sadekaupunki) on myös yleinen.

## Maantiede
Seattle sijaitsee Yhdysvaltain länsirannikolla Washingtonin osavaltiossa. Kaupunki on perustettu Washingtonjärven ja Tyynen valtameren Pugetinsalmen väliselle kannakselle, ja sen keskusta sijoittuu Pugetinsalmen Elliott Bay -lahden rannalle. Keskustan pohjoispuolelta kulkee kaupungin läpi laivaliikenteen kanava, joka yhdistää Washingtonjärven mereen. Kaupungin länsipuolella sijaitsevat Pugetinsalmi sekä Kitsapin niemimaa ja Olympicin niemimaa; kaupungin itälaidalla sijaitsee Washingtonjärvi, ja järven itäpuolella kaupungin itäiset esikaupunkialueet sekä niiden takana Sammamishjärvi ja Kaskadivuoret.[3]

## Geologia
Pugetin alangolla sijaitsevan Seattlen ympäristössä kohoavat Kaskadien ja Olympicin vuoristot sekä 4 932 metriä korkea tulivuori Mount Rainier. Alueen maastoa ovat muovanneet poimuttumisen ja tulivuoritoiminnan lisäksi toistuvat jäätiköitymiset, joista viimeisin sijoittuu noin 15 000 vuoden taakse. Jäätiköt ovat uurtaneet Pugetinsalmesta syvän vuonon ja tuoneet kaupungin alueelle suuria määriä sedimenttiä sisämaasta.[3] Kaupungin alue on mäkistä, ja Seattlen on toisinaan sanottu rakennetun seitsemälle kukkulalle Rooman kaupungin tavoin, tosin nykyisen kaupungin alueella kukkuloita ja mäkiä on selvästi enemmänkin.[4]

Washingtonin rannikko on laattatektonisesti subduktiovyöhykettä, jossa mereinen Juan de Fucan laatta vajoaa mantereisen Pohjois-Amerikan laatan alle. Pohjois-Amerikan laatan sisäinen Seattlen siirros kulkee itä-länsi-suunnassa kaupungin halki, ja alueella esiintyy voimakkaita maanjäristyksiä.[3][5]

<!---
cspell:ignore Washingtonin Frasier Greyn Pugetin Pugetinsalmen Pugetinsalmesta Boeingin Starbucksin Sammamishjärvi
cspell:ignore Fucan Gatesin Hendrixin Jimi Jäätiköt Kaskadien Kaskadivuoret Kitsapin Olympicin Pugetinsalmi Washingtonjärven Washingtonjärvi ainavihantien
cspell:ignore alangolla esikaupunkialueet itälaidalla itäpuolella jäätiköitymiset kannakselle kaupunkikeskuksista kitarasuuruuden kotikaupunkina
cspell:ignore laattatektonisesti laivaliikenteen lentoliikenteen luoteisosien länsipuolella länsirannikolla maanjäristyksiä mantereisen
cspell:ignore mereinen pohjoispuolelta poimuttumisen sadekaupunki sedimenttiä siirros siˈætəl smaragdikaupunki subduktiovyöhykettä suurkaupunkialueella
cspell:ignore tapahtumapaikkana televisiosarjojen tulivuoritoiminnan uurtaneet vuonon väestönlaskennan ympäröivien
--->
