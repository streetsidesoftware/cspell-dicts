# Seattle

Link: [Seattle](https://tr.wikipedia.org/wiki/Seattle)

Seattle, Amerika Birleşik Devletleri'nin Washington eyaletinde bulunan bir şehirdir. ABD'nin en kuzeybatı ucunda bulunan King County'de yer almaktadır.

Şehrin adı, şehrin kuruluşundan önce bölgede ikamet etmiş olup daha sonra göç ettirilen Kızılderili Duwamish ve Suquamish kabilelerinin önderi Şef Seattle (Si'ahl)'dan alındı.

Seattle, ABD'nin en zengin ilk on şehrinden biridir.[1] Kanada'da altın bulunması ile Kaliforniya'daki altın avcıları Kanada'ya hücum etmiştir. Kanada hükûmeti bir kural getirip altın avcılarının tam teçhizatlı olarak Kanada'ya girmelerini zorunlu tutmuş ve Seattle, Kanada'dan önceki son ABD şehri olduğundan bu sayede oldukça kalkınmıştır.

Ayrıca Nirvana, Alice in Chains, Pearl Jam, Soundgarden gibi pek çok grunge müzik grubu bu şehirden çıktığı için şehir grunge müzikle anılır olmuştur. Meşhur Starbucks kafelerinin kurulduğu yer olmakla beraber Microsoft da burada kurulmuştur.

Nüfus
1990'da 516.332 olan nüfus, 2006'da 582.484 rakamına ulaşmıştır.

Seattle'da yaşayan nüfusun %12'si 65 yaşın üzerindedir. 2000 yılı değerlerine göre işsizlik oranının %4,2 olduğu Seattle'da halkın ortalama olarak %5,3'ü İspanyol ve Latin Amerika, %8,4'ü Afrika, %13,1'i ise Asya kökenlidir.

Politika ve yaşam
Seattle, kuzeybatısındaki Tacoma ve Olympia gibi kentlerin de etkisiyle ABD'nin geneline kıyasla daha çok demokratların hakim olduğu, sola yatkın bir yerdir. Yine de metro bölgesi gibi, liberallerin yoğunlukta olduğu yerler de vardır. ABD'nin en açık görüşlü yerlerinden biri olarak bilinen Seattle'ın Capitol Hill bölgesinde de hayli geniş bir eşcinsel topluluk yaşamaktadır.

İklim
Ocak ayı ortalama sıcaklığı 4,5 °C iken, temmuzda 18,4 °C'dir. 1961 - 1990 yılları arasındaki ölçümlere göre yıllık olarak ortalama 944,6 m³ yağış almaktadır. Puget Sound'daki körfezi, karla kaplı, arka planda beliren Olympic ve Cascade dağlarıyla yemyeşil bir eyalet olan Washington ve hepsinin üzerinde yükselen 4.400 metrelik Rainer Dağı'yla çevrelenmiştir. İklim, şehre "Zümrüt" unvanını kazandıracak kadar canlı ve nemlidir. İlkbahar ve yaz mevsiminde burası gerçekten de pırıl pırıldır.[2]

<!---
cspell:ignore ABD'nin Seattle'ın pırıl pırıldır Rainer Dağı'yla Sound'daki eşcinsel Kaliforniya'daki Soundgarden Devletleri'nin  Duwamish  Suquamish hükûmeti Si'ahl
--->
