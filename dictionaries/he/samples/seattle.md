# Seattle - סיאטל

- [Seattle](https://he.wikipedia.org/wiki/%D7%A1%D7%99%D7%90%D7%98%D7%9C)

סיאטל (באנגלית: Seattle (מידע • עזרה)) היא העיר הגדולה ביותר בצפון-מערב ארצות הברית. היא שוכנת במדינת וושינגטון, בין מפרץ פיוג'יט ובין אגם וושינגטון, כ-155 קילומטר דרומית לגבול קנדה - ארצות הברית. הפסגות המושלגות של ההרים ריינייר ובייקר (רכס קסקייד) מתנשאות במזרחה. סיאטל נמצאת במחוז קינג, והיא העיר המרכזית בו. היא נמצאת כ-270 ק"מ מצפון לפורטלנד - אורגון, כ-230 ק"מ מדרום לוונקובר וכ-180 ק"מ דרומית מזרחית לוויקטוריה בירת מחוז קולומביה הבריטית שבקנדה. נמל התעופה הבינלאומי סיאטל-טקומה שבעיר מדורג עשירי בארצות הברית בהיקף המטענים העוברים דרכו.[1]

נכון לשנת 2018, אוכלוסיית העיר מונה כ-744,955 איש, והיא העיר ה-18 בגודלה בארצות הברית. ובמטרופולין כ-3.87 מיליון תושבים והיא המטרופולין ה-15 בגודלה בארצות הברית.[2]

כינויה הרשמי הוא עיר האזמרגד (Emerald City), בשל העלווה ירוקת העד שמקיפה את העיר.

היסטוריה
על פי חפירות ארכאולוגיות האינדיאנים יישבו את האזור לפחות 4,000 שנה, וכשהגיעו המתיישבים האירופאים הם כבשו לפחות 17 כפרים באזור מפרץ אליוט.

האירופאי הראשון שביקר באזור היה ג'ורג' ונקובר במאי 1792 כחלק מהמשלחת של 1791–1795 למפות את אזור הפסיפיק נורת' וסט.

אזור סיאטל יושב לראשונה ב-14 בנובמבר 1851, על ידי ארתור א. דני וצוותו. השם הראשון שניתן לעיר היה ניו-יורק, מאוחר יותר דוואמפס ולבסוף סיאטל, על שמו של צ'יף סיאטל, שהיה הצ'יף של שני שבטים מקומיים.

בסביבות 1860 הגיעו לסיאטל לראשונה אוכלוסייה סינית. לאחר השלמת פרויקט הרכבת המחברת בין ימת סופיריור לטקומה ב-1883 נותרו רבים מהעובדים הסינים מובטלים. בחורף 1885 היה מחסור במקומות עבודה באזור, ובעקבות זאת התפתח מתח בין העובדים המקומיים לאוכלוסייה הסינית בשל כוח העבודה הזול שלהם. מתחים אלו הביאו אף להתפרצויות אלימות (אנ') נגד האוכלוסייה הסינית כמו טבח ב-7 בספטמבר 1885 סמוך לאיסקווה (אנ') והצתת מבנים ברובע הסיני ב-24 באוקטובר. ב-1900 היוותה האוכלוסייה האסייתית 4.2% מתוך האוכלוסייה.

ב-1889 אירעה השריפה הגדולה של סיאטל (אנ') שכילתה אזור העסקים של סיאטל. זמן קצר לאחר השריפה צמחו במקום עסקים חדשים, כדוגמת חברת הכספים וושינגטון מיוצ'ואל (אנ'). בשנים 1893 עד 1897 חוותה ארצות הברית משבר כלכלי שנודע כהפאניקה של 1893 שפגע קשה בסיאטל. בסוף המאה ה-19 ותחילת המאה ה-20 שימשה סיאטל מרכז תחבורתי ונקודת אספקה לכורי הזהב באלסקה ויוקון. בעקבות זאת היא נהנתה מפריחה מחודשת ובתקופה זו קמו עסקים רבים. ב-1907 יסד ג'יימס קסיי את חברת אמריקן מסנג'ר שנודעה בהמשך כ-UPS. חברות נוספות שהוקמו בתקופה זו היו נורדסטרום ואדי באואר. סיאטל שכרה את שירותיה של חברת אדריכלות הנוף האחים אולמסטד לתכנון מערכת פארקים ושדרות בעיר.

<!--- cspell:ignore פיוג'יט לפורטלנד קינג   קסקייד  ריינייר טקומה  אליוט  הפסיפיק  ג'ורג'  דוואמפס  לאיסקווה  סופיריור לטקומה מיוצ'ואל  השריפה  -->
<!--- cspell:ignore כהפאניקה  אמריקן מסנג'ר  אולמסטד  באואר  נורדסטרום  פארקים  ויוקון ג'יימס קסיי -->
