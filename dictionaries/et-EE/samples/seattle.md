# Seattle
[Seattle – Vikipeedia](https://et.wikipedia.org/wiki/Seattle)

Seattle on linn Ameerika Ühendriikides Washingtoni osariigis, Kingi maakonna halduskeskus.

Seattle on rahvaarvult osariigi ja USA Pacific Northwesti regiooni suurim linn. Linn asub Pugeti väina ja Washingtoni järve vahel, umbes 155 km USA-Kanada piirist lõuna pool.

Seattle'it tuntakse kui grungemuusika, Jimi Hendrixi, Boeingi, Starbucksi, Amazon.comi ja Microsofti sünnilinna. Linna ametlik hüüdnimi on Smaragdilinn (Emerald City), kuid seda hüütakse ka Vihmaseks linnaks (Rainy City). Kunagisest metsatööliste linnast on tänaseks saanud üks USA olulisemaid kultuuritrendide suunajaid ning noorusliku ettevõtluse ja kõrgtehnoloogia keskusi.

## Ajalugu

Alaska-Yukon-Pacificu näitus 1909. aastal
Inimasustus on praeguse Seattle'i alal olnud juba vähemalt 4000 aastat, eurooplased jõudsid siia alles 19. sajandi keskel, kui pettunud California kullaotsijad põhja poole suundusid. Seattle sai nime indiaanipealik Noah Sealthi järgi. Asustus rajati 1850. aastatel, linnastaatuse sai Seattle 1869. aastal.

Seattle'i ajaloo suuremateks sündmusteks on olnud 1889. aasta tulekahju, 1909. aasta Alaska-Yukon-Pacificu näitus, 1919. aastal toimunud USA esimene üldstreik, 1962. aasta maailmanäitus (Century 21 Exposition), 1990. aasta Hea Tahte mängud ja 1999. aasta Maailma Kaubandusorganisatsiooni (WTO) tippkohtumine, millega kaasnesid suured meeleavaldused.

<!---
  cspell:words Alaska Amazon Boeingi California Century City Emerald
  cspell:words Exposition Hendrixi Jimi Kanada Microsofti Northwesti Pacific Pacificu Pugeti Rainy
  cspell:words Sealthi Seattle Seattle'i Seattle'it Starbucksi Vikipeedia
  cspell:words Washingtoni Yukon comi grungemuusika ignore indiaanipealik kõrgtehnoloogia locale words
  cspell:locale et
--->
