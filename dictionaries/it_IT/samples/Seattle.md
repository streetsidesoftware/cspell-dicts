# Seattle

[Wikipedia Seattle](https://it.wikipedia.org/wiki/Seattle)

Seattle (/siˈætəl/) è una città portuale sulla costa occidentale degli Stati Uniti d'America, capoluogo della contea di King, nello stato di Washington. Situata su un istmo tra lo Stretto di Puget (un'insenatura dell'Oceano Pacifico) ed il lago Washington, a circa 100 miglia (160 km) a sud del confine tra Canada e Stati Uniti, con una stima di 744 945 residenti nel 2018[1], è la città più popolosa sia dello stato di Washington sia della regione nord-ovest del Pacifico dell'America del Nord, 23ª città più popolosa della nazione. A luglio 2013, è stata la città principale a più rapida crescita negli Stati Uniti[2], rimanendo nella Top 5 fino a maggio 2015 con un tasso di crescita annuale del 2,1%.[3] Uno dei principali snodi commerciali per l'Asia, è il quarto porto più grande del Nord America in termini di movimentazione dei container a partire dal 2015. È la principale città dell'area metropolitana di Seattle e gli abitanti vengono chiamati seattleite.

L'area di Seattle era precedentemente abitata da nativi americani per almeno 4 000 anni prima dei primi coloni europei permanenti. Arthur A. Denny ed il suo gruppo di viaggiatori, in seguito noto come Denny Party, arrivarono dall'Illinois passando per Portland, Oregon, sulla goletta Exact a Alki Point il 13 novembre 1851.[4] L'insediamento fu trasferito sulla sponda orientale della baia di Elliott e chiamato "Seattle" nel 1852, come il capo Seattle delle tribù locali di Duwamish e Suquamish. L'attuale Seattle sorge su sette colli: First Hill, Capitol Hill, Queen Anne Hill, Beacon Hill, Denny Hill (che fu spianato) nonché da Magnolia e Crown Hill che non erano parte dell'insediamento originario.

La lavorazione del legno è stata la prima grande industria di Seattle, finché, verso la fine del XIX secolo, la città divenne un centro commerciale e di costruzione navale come porta d'ingresso in Alaska durante la corsa all'oro del Klondike. La crescita dopo la seconda guerra mondiale fu in parte dovuta alla locale compagnia Boeing, che stabilì a Seattle il centro per la produzione di aerei. L'area di Seattle si è trasformata in un centro tecnologico a partire dagli anni '80, grazie alla nascita di aziende come Microsoft e, più tardi, Amazon. Il flusso di nuove società di software, biotecnologie e Internet ha portato a una ripresa economica, che ha aumentato la popolazione della città di quasi 50 000 tra il 1990 e il 2000.

Seattle ha una storia musicale degna di nota. Dal 1918 al 1951 esistevano quasi due dozzine di locali notturni jazz lungo Jackson Street, dall'attuale Chinatown / Distretto internazionale al Distretto centrale. È nella scena jazz di Seattle che iniziarono le carriere di Ray Charles, Quincy Jones, Ernestine Anderson e altri. Seattle è anche la città natale del musicista rock Jimi Hendrix, così come dei gruppi Nirvana, Pearl Jam, Soundgarden, Alice in Chains, Foo Fighters ed il movimento rock alternativo grunge.[5]

<!---
cspell:locale it,en
cspell:words ripresa
cspell:words siˈætəl Suquamish Jimi Soundgarden Seattleite Alki Duwamish
--->
